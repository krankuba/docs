# Устав на сдружение с нестопанска цел в обществена полза "Клуб на Програмистите във Велико Търново"

Настоящият устав е приет на проведеното на \__.__.2015 г. Учредително събрание състояло се в град Велико Търново, подписан от учредителите на сдружението съобразно приложен списък, който е неразделна част от устава.

### I. Общи положения

чл. 1. Учредяване

(1) С този устав се създава правна уредба на Сдружение с нестопанска цел (СНЦ) „Клуб на Програмистите във Велико Търново” по смисъла на Закона за юридическите лица с нестопанска цел (ЗЮЛНЦ).

(2) Сдружението се самоопределя като организация развиваща дейност в обществена полза.

(3) Сдружението има статут на юридическо лице, отделно от членовете си, учредено съгласно разпоредбите на ЗЮЛНЦ, Устава и Решението на учредителното събрание.

(4) Сдружението отговаря за задълженията си със своето имущество.

(5) Сдружението е независима, неполитическа, несиндикална и нерелигиозна организация.

### II. Наименование

чл. 2. Наименованието на Сдружението е „Клуб на Програмистите във Велико Търново”, съкратено като „КПВТ“, наричано по-нататък за краткост „Клубът“. Може да се изписва и на латиница като „Programmers Club in Veliko Tarnovo” или съкратено като „PCVT”.

### III. Седалище и адрес на управление

чл. 3. Седалището и адресът на управление на дейността са:
гр. Велико Търново.

### IV. Срок

чл. 4. Сдружението е учредено за неопределено време (без срок).

### V. Цели

чл. 5. Целите на Клуба:

(1) Създаване и развитие на общност от специалисти в областта на Информационни Технологии (ИТ), както и в други сходни или свързани направления и индустрии;

(2) Обособяване, изграждане и поддръжка на физически пространства, осигуряващи благоприятна среда за развитие и изявата на членовете на Клуба;

(3) Популяризиране на ИТ, както и на сходните им и свързани технологии, като средство за личностна реализация;

(4) Повишаване познанията на общността, както и стимулиране на свободния обмен на идеи и информация в областта на ИТ, както и на сходните им индустрии;

(5) Организиране и провеждане на регионални, национални и международни събития (курсове, семинари, конференции, състезания и др.) свързани с дейността на Клуба;

(6) Подготовка за и участие в регионални, национални и международни събития (курсове, семинари, конференции, състезания и др.) свързани с дейността на Клуба;

### VI. Средства

чл. 6. Средства за постигане на целите на Клуба:

(1) Популяризиране идеите и целите на Клуба в обществото чрез средствата на интернет, традиционните медии, както и други съвременни средства;

(2) Привличане на членове, последователи, доброволци и сътрудници, съпричастни към целите на Клуба;

(3) Повишаване на познанията и информираността на общността, както и на обществото като цяло, по основните теми, касаещи както дейността така и постигането целите на Клуба;

(4) Привличане на партньори, спонсори и дарители към каузите на Клуба които да са готови да подпомагат както материално така и нематериално дейността с цел постигане на целите;

(5) Взаимодействие с организации както от нестопанския сектор така и с предприемачи и предприятия, с обществени организации и институции със сходни или съвместими цели;

(6) Участие в и реализация на програми и политики, инициативи и проекти които са в унисон с целите на клуба и подпомагащи успешното им постигане.

### VII. Предмет на дейност

чл. 7. Сдружението има за предмет на дейност:

(1) Създаване, поддръжка и популяризиране на пространства в интернет под формата на уеб сайтове, онлайн групи, форуми и др., както и на специализирани софтуерни приложения и платформи свързани с и нужни за дейността на Клуба;

(2) Създаване, управление, поддръжка и развитие на обособени физически пространства за целите на Клуба;

(3) Организиране и провеждане на обучения и курсове за подготовка, квалификация и преквалификация в сферата на ИТ и сходните им технологии, като издаване на съответните документи и сертификати;

(4) Организиране и провеждане на срещи, семинари, конференции и други събития свързани пряко или непряко с дейността на Клуба;

(5) Организиране и провеждане на състезания и други подобни събития в областта на ИТ и сходните им технологии;

(6) Подпомагане с нематериални и човешки ресурси, както и с материални и финансови средства, на граждани, съпричастни към каузите и целите на Клуба;

(7) Организиране и осъществяване на инициативи и кампании за набиране на средства за финансиране дейността на Клуба;

(8) Подготовка и осъществяване на собствени проекти и инициативи с цел материално и нематериално подпомагане дейността на Клуба, както и участие в подобни проекти и инициативи на партньорски организации;

(9) Осъществяване на допълнителна стопанска дейност, за осигуряване на финансов ресурс за развитие на Клуба и постигане на неговите цели.

### VIII. Имущество и финанси

чл. 8. Имущество и финанси на Сдружението

(1) Имуществото на Клуба се формира от имуществените вноски на членовете, от право на собственост и други вещни права върху основни и оборотни средства, движими вещи, вземания и други активи.

(2) Със средствата по ал. 1 могат да се придобиват движими и недвижими имущества, както и да се правят разходи с оглед постигане на целите на Клуба.

чл. 9. За осъществяване на дейността си и за постигане на целите си Клуба набира средства чрез:

(1) Дарения или спонсорства, както и други подобни форми на материално и финансово подпомагане;

(2) Получаване на средства от субсидии, по програми или от фондове подпомагащи дейности свързани или сходни с тези на Клуба;

(3) Приходи от развиване на стопанска дейност;

(4) Доброволен труд.

### IX. Членство, права и задължения на членовете

чл. 10. Членуването в Клуба е свободно и доброволно, без ограничения по отношение на националност, етническа принадлежност, политически убеждения, раса и пол.

чл. 11. Членуване:

(1) Учредителите на Клуба, изброени в заключителните разпоредби на този устав, са негови членове по право.

(2) Член на Клуба може да бъде всяко дееспособно физическо лице, което приема Устава и съдейства за постигането на целите на Клуба.

(3) Приемането на нови членове се извършва от Управителния съвет, въз основа на подадено от кандидата заявление по образец с декларация, че приема Устава на Клуба подадени на хартиен носител или по електронен път.

чл. 12. Прекратяване на членството

(1) Членство се прекратява:

а. С едностранно волеизявление от члена до Управителния съвет на Клуба;  
б. При смърт или поставяне под пълно запрещение за физическо лице;  
в. С изключване;  
г. При прекратяване на Клуба.

(2) Членове на Клуба се изключват с решение на Управителния съвет, при неспазване Устава на Клуба, при неспазване Правилника за вътрешния ред или извършване на действия в негова вреда. Изключените членове имат право да обжалват това решение пред Общото събрание.

(4) При прекратяване на членството имуществените отношения се уреждат с решение на Управителния съвет. То може да бъде обжалвано пред Общото събрание.

чл. 13. Членството възниква, респективно се счита за прекратено от момента на вписване на съответното лице, респективно на заличаването му в регистър, воден от Управителния съвет на Клуба.

чл. 14. Права и задължения.

(1) Всеки член на Клуба има право:

а. Да участва в работата на Общото събрание;  
б. Да избира и да бъде избиран в ръководните органи;  
в. Да участва и гласува в допитвания, провеждани от органите за управление на Клуба;  
г. Да получава информация за дейността на Клуба;  
д. Да следи работа на Клуба и на неговите органи за управление;  
е. Да получи свободен достъп до общата собственост и помещенията на Клуба, спазвайки Правилника за вътрешния ред;  
ж. Да присъства на събития, организирани от Клуба;  
з. Да получава съдействие от Клуба и неговите членове при осъществяване на дейности свързани с постигане на целите на Клуба.

(2) Всеки член на Клуба е длъжен:

а. Да спазва Устава на Клуба;  
б. Да спазва Правилника за вътрешния ред;  
в. Да опазва имуществото на Сдружението.

чл. 15. Членството, както членските права и задължения не се прехвърлят и не преминават върху други лица при никакви обстоятелства.
